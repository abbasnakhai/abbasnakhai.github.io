---
layout: post
title:  "مقدمه ای بر دوره آموزش زبان برنامه نویسی جاوا"
date:   2015-10-27 18:11:16
categories: public3

---
بدون اغراق زبان برنامه نویسی جاوا به منزله یکی از معروف ترین زبان های برنامه نویسی در دنیا است چرا که از این زبان برنامه نویسی علاوه بر ساخت برنامه های کامپیوتری Enterprise یا تجاری، در ساخت اپلیکیشن ها و بازی های ابزارهای هوشمند اندرویدی و همچنین برنامه نویسی برای وب سایت های تعاملی مثل وب سایت بانک ها و موسسات بزرگ نیز استفاده می شود. در حقیقیت یکی از علل میزان محبوبیت این زبان برنامه نویسی در میان هزاران برنامه نویس حرفه ای در سراسر جهان این است که این زبان برنامه نویسی غیرممکن ها را ممکن ساخته است. هیچ جای شگفتی نیست که آشنایی با زبان برنامه نویسی سیستم عامل محبوبی همچون اندروید که بیش از ۸۰ درصد سهم بازار جهانی را در میان تلفن های همراه و تبلت ها به خود اختصاص داده است می تواند امید بخش آینده مالی خوبی نیز برای برنامه نویسان این حوزه باشد.

زبان برنامه نویسی جاوا زبان قدرتمندی است و برای کسانی که از پیشینه برنامه نویسی با زبان های C و ++C برخوردار باشند، منحنی یادگیری پرشیبی نخواهد داشت. زبان جاوا یک زبان OOP یا شیئ گرا است و همین مسئله برنامه نویسی با زبان جاوا را بسیار اثربخش می سازد. یکی دیگر از ویژگی های منحصر به فرد جاوا، مدیریت حافظه است که حافظه تخصیص داده شده را مدیریت کرده و به موقع آزاد می کند تا این حافظه ی آزاد شده بتواند توسط سایر بخش های سیستم مورد استفاده قرار گیرد. از دیگر مزایای این زبان برنامه نویسی می توان به امنیت بالای برنامه هایی اشاره کرد که با جاوا نوشته می شوند چرا که جاوا با ایجاد یک Firewall مابین سیستم و شبکه، از حمله ویروس ها به برنامه ی شما جلوگیری به عمل خواهد آورد. برنامه های نوشته شده توسط جاوا اصطلاحا Multi Platform هستند به این معنی که روی هر سیستمی که جاوا رویش نصب باشد -از ویندوز گرفته تا مکینتاش و گنو/لینوکس و ...- قابل اجرا هستند.

در این سری از آموزش های زبان برنامه نویسی جاوا، حداکثر تلاش صورت گرفته است تا مطالب آموزشی برای گروهی از مخاطبین تالیف شوند که تاکنون حتی یک خط کد هم در زندگی خود ننوشته اند! به عبارت دیگر، این امید را به دانشجویان این دوره می توان داد که چنانچه یک رایانه شخصی، کمی زمان آزاد اما در عین حال انگیزه بسیار زیادی داشته باشند قادر گردند پس از مطالعه ی کلیه آموزش ها، اصول کار با زبان برنامه نویسی قدرتمند جاوا را به خوبی فرا گیرند.

لازم به ذکر است که کلیه ی حقوق دوره ی آموزش زبان برنامه نویسی جاوا که در سکان آکادمی منتشر می شود به مجموعه سایت های نردبان تعلق دارد و با توجه به توقف فعالیت این سایت ها، بالاجبار آموزش ها در سکان آکادمی انتشار یافته اند. لذا کلیه ی حقوق این دوره ی آموزشی، به سایت های نردبان/سکان آکادمی تعلق داشته و هرگونه کپی برداری از آن چه با ذکر منبع و چه بدون ذکر منبع، کاری غیر حرفه ای و بر خلاف اصول اخلاقی می باشد. لذا خواهشمند است به منظور حفظ حقوق مولفین دوره، از هر گونه کپی برداری آموزش ها خودداری نمایید.