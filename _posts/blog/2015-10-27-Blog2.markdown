---
layout: post
title:  نگه داری ایمن جاوا
date:   2015-10-27 18:11:16
categories: blog

---
شاید شما هم وقتی نام جاوا را می شنوید ناخودآگاه ذهنتان به سمت نسخه کلاینت جاوا روی PC منحرف می شود، اما جاوا پلتفرمی مستقل از سیستم عامل است و به همین دلیل از این نرم افزار در دستگاه های مختلفی چون رایانه ها، موبایل ها، پرینترها، تلویزیون ها، DVDها، سیستم های راهبری، دستگاه های پزشکی و بازی و بسیاری دستگاه های دیگر استفاده می شود. بنابراین حفظ امنیت این پلتفرم با وجود روزنه های جدیدی که کشف شده است، بسیار حیاتی می نماید.

همان طور که مطلع هستید، بتازگی بسیاری از رایانه های شبکه های فیس بوک، توییتر، اپل و مایکروسافت به دلیل وجود روزنه در نرم افزار جاوا مورد حمله مهاجمان قرار گرفتند که اتفاقا به واسطه همه گیر بودن این نرم افزار موجب اعتراض همگانی گشت به نحوی که شرکت اوراکل را مجبور کرد در ارائه به روزرسانی برای جاوا، تجدیدنظر کرده و مدل آن را عوض کند. در همین خصوص دپارتمان امدادهای ایمنی رایانه های خانگی، مواردی را برای ایمن کردن جاوا اعلام کرده است که دانستن آن می تواند برای بسیاری از کاربران مفید باشد. همان طور که پیشتر در بسیاری از توصیه های پس از آشکار شدن روزنه های جاوا ملاحظه کرده اید، نخستین مورد، غیرفعال کردن جاوا روی مرورگرهاست.

اما این روش نه تنها از سوی شرکت اوراکل ـ مالک جاوا ـ پیشنهاد نمی شود، بلکه در بسیاری از سازمان ها، موجب بروز اختلال در عملکرد جاری کارکنان شده است، زیرا بسیاری از برنامه های وب و... به دلیل ماهیت مستقل از سیستم عامل جاوا، با این پلتفرم نوشته شده تا برای اجرا به آن نیاز دارند، لذا ما در اینجا قصد نداریم صورت مساله را پاک کرده و به شما بگوییم جاوا را غیرفعال کنید، بلکه سعی ما بر این است در این مطلب به شما مواردی را ارائه کنیم تا به واسطه آن بتوانید جاوای خود را در مقابل نفوذ مهاجمان ایمن کنید. البته اعمال موارد ذکر شده، امنیت شما را تضمین نمی کند، بلکه تا حدود زیادی افزایش می دهد.

۱ نرم افزار وابسته به جاوا

شاید بهترین درصد برای شروع، داشتن نرم افزارهای سازمانی وابسته به جاوا یا استفاده کننده از آن باشد. به این منظور ضروری است بررسی کنید سازمان ها و اشخاص در چه جاهایی به جاوا نیاز دارند، آیا از نرم افزارها یا برنامه های وبی که برای اجرا به جاوا نیازمندند، استفاده می کنند؟

۲ ـ به روز کردن جاوا

جاوای خود را همیشه به روز نگه دارید، اما ضروری است نسخه آخر جاوا را از سایت اوراکل دانلود کنید و نه از سایت های دیگر، زیرا ممکن است نرم افزار جاوا در سایت های دیگر، حاوی کدهای مخرب باشد. اوراکل فقط از آخرین نسخه جاوا پشتیبانی می کند و دیگر به روزرسانی برای نسخه های قدیمی تر را ارائه نمی کند. همچنین در دانلود و نصب آخرین نسخه جاوا باید به این موضوع توجه داشته باشید که نرم افزارهای شما از چه نسخه ای پشتیبانی می کند، زیرا برخی نرم افزارها فقط با نسخه های پایین تر این پلتفرم کار می کنند و نه نسخه های آخر.

۳ ـ مدیریت تنظیمات پنل کنترل جاوا

شاید بسیاری از شما تاکنون به صفحه مدیریت تنظیمات جاوا مراجعه نکرده اید، اما ضروری است از این پس حتما به این پنل سری بزنید. برای مشاهده پنل کنترل جاوا روی آیکون آن در پنل کنترل ویندوز کلیک کنید. با فشار روی دکمه About می توانید ورژن کنونی مورد استفاده را مشاهده کنید. مهم ترین تغییرات در نسخه های آخرین جاوا، تنظیم امنیت آن در بالاترین سطح است، در صورتی که قبلا امنیت آن برای راحتی کاربران روی متوسط تنظیم شده بود.

۴ ـ ایمن کردن مرورگرها

لازم است همه کاربران مرورگرهای خود را به روز کنند. همچنین برای ایمنی هر چه بهتر توصیه می شود کاربران از یک مرورگر چون اینترنت اکسپلورر برای مشاهده سایت هایی که به جاوا احتیاج ندارند، استفاده کنند و از یک مرورگر چون فایرفاکس برای مشاهده وب سایت های مبتنی بر جاوا. علاوه بر این، برای غیرفعال کردن دسترسی از راه دور به جاوا، کاربران باید پروکسی را روی مرورگر خود تنظیم کنند. زیرا با تنظیم آن جاوا به درخواست های محلی پاسخ داده و به درخواست های از راه دور پاسخ نمی دهد.

۵ ـ ایمن کردن جاوا روی تجهیزات دیگر

همان طور که ابتدای مطلب اشاره شد، پلتفرم جاوا روی بسیاری از دستگاه ها قرار دارد و همان طور که ایمن سازی رایانه ها مهم است، امن کردن دیگر دستگاه ها چون پرینترها و موبایل ها نیز حیاتی به نظر می رسد. به این منظور از دستورات ارائه شده توسط شرکت های مربوط برای ایمن سازی دستگاه های خود استفاده کنید.

نتیجه گیری

اعلام وجود روزنه در نسخه های آخر جاوا و به روزرسانی آن توسط اوراکل مدتی است در دور و تسلسل افتاده است، لذا کاربرانی ناخواسته وارد این بازی موش و گربه شده اند. باید با چشمانی باز اتفاقات جاوا را رصد کرده و آن را ایمن کنید، در غیر این صورت آخرین گزینه غیرفعال کردن آن است.